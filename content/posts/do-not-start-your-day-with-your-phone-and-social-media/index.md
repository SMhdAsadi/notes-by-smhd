+++
date = '2021-07-29T14:15:02+03:30'
draft = false
title = 'روز خود را با موبایل و فضای مجازی شروع نکنید'
description = 'در این نوشته به تاثیرات منفی این عادت و راهکارهای جایگزین می پردازیم.'
categories = ['lifestyle']
keywords = ['شروع روز', 'موبایل', 'فضای مجازی', 'اخبار منفی', 'مدیریت اطلاعات', 'سلامت روان', 'نوشتن', 'آرامش ذهن', 'شبکه‌های اجتماعی', 'روزمرگی', 'mental health', 'social media', 'morning routine', 'negative news', 'information management', 'writing', 'mindfulness', 'digital detox']
tags = ['شروع روز', 'موبایل', 'فضای مجازی', 'اخبار منفی', 'مدیریت اطلاعات', 'سلامت روان', 'نوشتن', 'آرامش ذهن', 'شبکه‌های اجتماعی', 'روزمرگی', 'mental health', 'social media', 'morning routine', 'negative news', 'information management', 'writing', 'mindfulness', 'digital detox']
image = 'banner.webp'
+++

از خواب بیدار شدم. تمایلی به بلند شدن نداشتم و خواب‌آلودگی در حال چیره شدن بر من بود که تصمیم گرفتم موبایلم را چک کنم تا از این خماری در بیایم.

با بازکردن پیام‌رسان‌ها، دریایی از اخبار به سویم روانه شد. از ناسزاهای دوستانم به خاطر قطعی آب و برق بگیر تا حذف تک تک ورزشکارانمان در المپیک و دستور پخت غذای مورد علاقه یکی از آشنایان و جدایی سیروس از سیما و مشکلات خوزستان و سیستان و غوغای کرونا در کشور و تصویب طرح صیانت از حقوق کاربران در فضای مجازی و ... .

نقطه مشترک تمامی این اخبار انرژی منفی‌ای بود که به سمت من روانه میشد و دغدغه‌ای جدید در ذهنم ایجاد می‌کرد. بعد از گذشت دقایقی، نفرت و خشم را در تمام وجودم حس کردم. بداخلاق شده بودم و به طرز نامناسبی با اطرافیان برخورد می‌کردم. تمرکز لازم برای انجام کارهایم را نداشتم. دست خودم نبود، آن اخبار کار خودشان را کرده بودند.

آن روز به بدترین شکل ممکن گذشت و تمام شد. اخباری را شنیدم که باعث خراب شدن حالم شدند، در حالی که تقریبا برای تمامی آنها کاری نمی‌توانستم انجام دهم. مطمئنم شما هم تجربه مشابهی داشته‌اید. مخصوصا با توجه به مشکلات اخیر کشور که تعداد اخبار بد روز به روز بیشتر می‌شود.

دنیای امروز، دنیای اطلاعات است. باید یاد بگیریم چگونه این حجم از اطلاعات را مدیریت کنیم، چه زمانی اجازه ورود به مغزمان را بدهیم و چه زمانی آن‌هایی را که نیاز نداریم از ذهنمان خارج کنیم.

روز خود را با موبایل و شبکه‌های اجتماعی آغاز نکنید. حتی اگر خبرهای بدی در کار نباشد، مطالب جدیدی وارد مغزتان می‌شود. خودآگاه و ناخودآگاهتان مشغول پردازش آن می‌شوند و قسمت کمتری از مغز برای رسیدگی به کارهایتان آزاد می‌ماند.

حتی بعد از این که دست از پیگیری این اخبار بردارید، ناخودآگاهتان دست‌بردار نیست و پیوسته روی آنها پردازش می‌کند.

پیشنهاد من این است که رسیدگی به اخبار را به حداقل برسانید و تا جایی که می‌توانید آن را به شب موکول کنید. زمانی که توان کمتری دارید و خسته شده‌اید و نمی‌توانید روی کار خود به خوبی وقت بگذارید.

اگر ذهن پریشانی به خاطر اخبار دارید، بهتر است سعی کنید آن را خالی کنید. نگه‌داشتن این موارد در مغز واقعا آسیب‌زاست. بهترین روش برای خالی کردن مغز نوشتن است. هر زمان که ذهن خود را آشفته دیدید یک قلم و کاغذ بردارید و شروع کنید به نوشتن درباره هرآنچه که به ذهنتان می‌آید.

![نوشتن بهترین راه برای خالی کردن ذهن از افکار و احساسات است.](writing.webp)

اگر از نوشتن خوشتان نمی‌آید، صدای خود را ضبط کنید، حرف‌های دلتان را به خودتان بزنید و در نهایت بدون گوش دادن آن را حذف کنید. هدف تنها خالی کردن افکار و احساسات مغز است.

راه حل دیگر گفتگو با دوستی است که بدون قضاوت به حرف‌هایتان گوش فرا دهد. گفتگو و جر و بحث باعث تشویش بیشتر شما می‌شود. پس در انتخاب دوست برای این کار دقت کنید!

و در نهایت، تجربه به من آموخته هرچه میزان استفاده از فضای مجازی محدودتر و کنترل‌شده‌تر باشد اعصاب و روانمان آرامش بیشتری خواهند داشت. پس حداقل سعی کنیم روز خود را با موبایل و فضای مجازی شروع نکنیم.